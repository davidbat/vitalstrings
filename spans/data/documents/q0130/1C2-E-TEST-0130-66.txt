Per approfondire, vedi la voce Storia del Futbol Club Barcelona .
Il Foot-Ball Club Barcelona fu fondato il 29 novembre 1899 da un gruppo di calciatori guidati da Joan Gamper . Nei primi anni il club giocò gran parte delle partite in Svizzera e Inghilterra . A partire dal 1910 il Barça visse il primo periodo di successo, guidato da giocatori come Ricardo Zamora , Josep Samitier e Paulino Alcántara vinse dieci Coppe di Spagna e dominò nel campionato catalano e nel primo campionato spagnolo .
Con lo scoppio della guerra civile spagnola Franco cambiò il nome del Barcellona in Club de Fútbol Barcelona, in quel periodo arrivarono altri quattro titoli di Liga e una Coppa del Re. Negli anni 1950 , il Barcellona ebbe di nuovo grande successo, sotto la guida di Ferdinand Daučík e Helenio Herrera e con giocatori come Ladislao Kubala e Luis Suárez Miramontes il Barça instaurò una dittatura sportiva in patria con altri quattro campionati e cinque Coppe del Re, e in Europa con i primi tre successi europei nella Coppa delle Fiere , e le sconfitte nella prime finali della Coppa dei Campioni e della Coppa delle Coppe . L'avvento di Rinus Michels , Johan Cruijff e Johan Neeskens negli anni 1970 portò con sé nuovi successi per il Barcellona, che si concluse con la vittoria in campionato nel 1973-1974 e una Coppa delle Coppe . Gli anni 1980 andarono a fasi alterne per il Barça in cui vinse un solo campionato e una Coppa delle Coppe e perse la finale della Coppa dei Campioni , ma quando Johan Cruyff , nel 1988 , tornò sulla panchina del club, iniziò il periodo di maggior successo nella storia del club. Guidato da Cruyff, il famoso Dream Team composto da stelle come Hristo Stoičkov e Romario vinse quattro campionati, una Coppa delle Coppe e la prima Coppa dei Campioni . Il successo degli anni 1990 continuò con Bobby Robson e Louis Van Gaal e campioni come Ronaldo , Luís Figo e Rivaldo che guidarono i blaugrana alla vittoria nel 1997-1998 e nel 1998-1999 .
Dopo un periodo buio privo di vittorie (tra il 1999 ed il 2004 ), è nel 2004-2005 con Frank Rijkaard e Ronaldinho che il Barça ha colto nuovi successi in campionato. Nel 2005-2006 al titolo nazionale ha aggiunto la vittoria della Champions League . I successi sono proseguiti anche con Pep Guardiola , che al primo tentativo, grazie al contributo di giocatori come Lionel Messi , Xavi e Andrés Iniesta , ha portato il Barcellona alla conquista del treble ( Liga , Coppa del Re e Champions League ), seguito nello stesso anno dalla Supercoppa di Spagna , Supercoppa UEFA e Mondiale per club FIFA . L'anno successivo di gestione Guardiola ha portato un altro titolo nazionale e una Supercoppa di Spagna mentre nella stagione 2010-2011 il Barcellona ha realizzato il double con le vittorie in campionato e in Champions League , la quarta della storia blaugrana. Nell' agosto 2011 , gli uomini di Guardiola conquistano anche la Supercoppa di Spagna , sconfiggendo i rivali del Real Madrid , e la Supercoppa europea , ottenuta ai danni del Porto , battuto 2-0. Il 18 dicembre 2011 , il Barcellona conquista il quinto trofeo dell'anno solare, battendo il Santos per 4-0 a Yokohama nella finale della Coppa del mondo per club . Il 25 maggio 2012 , grazie alla vittoria per 3-0 sull' Athletic Bilbao , il club blaugrana si aggiudica la Coppa del Re per la 26ª volta nella sua storia.
Per approfondire, vedi la voce Cronistoria del Futbol Club Barcelona .
[ modifica ] Dimensione socio-politica del club
La scritta Més que un club, motto del FC Barcelona, sulle gradinate del Camp Nou
Attualmente il Barcellona è uno dei quattro club spagnoli (assieme a Real Madrid , Athletic Bilbao e Osasuna ) a non essere una Sociedad Anónima Deportiva ma a essere gestito direttamente dai soci, in una forma di azionariato popolare . Il Barcellona riunisce soci e appassionati di qualsiasi ideologia politica, credenza religiosa e provenienza geografica. Ciò nonostante, secondo la maggior parte degli storici e dei sociologi, nell'aderire al Barça la grande massa sociale del club non ha obbedito a motivi di natura esclusivamente sportiva, ma soprattutto al carattere rappresentativo che, per molti appassionati, il club possiede su un piano sociale e politico. [12]
Il FC Barcelona, reputato l'entità sociale più conosciuta della Catalogna, ha esercitato, nel corso della propria storia, una funzione rappresentativa di difesa dei valori catalani , che il club ha preservato pubblicamente in numerose occasioni, come osserva il giornalista inglese Jimmy Burns nel suo libro Barça, la pasión de un pueblo. Il club si è sempre segnalato per attività e azioni di difesa della cultura e della lingua catalana, sin dall'inizio lingua ufficiale di tutti i documenti del sodalizio eccezion fatta per gli anni della dittatura franchista. Tranne che per questo periodo, il capitano della squadra è stato sempre di origine catalana. Inoltre, il FC Barcelona si è schierato in più di una circostanza a favore delle rivendicazioni autonomistiche della Catalogna, firmando manifesti di appoggio agli statuti d'autonomia della Catalogna tanto nel 1931 quanto nel 1979 e, di recente, nel 2005 .
Questa linea di comportamento, improntata alla tutela dei valori catalani, fu riconosciuta il 21 dicembre 1992 , quando la Generalitat de Catalunya , presieduta da Jordi Pujol , conferì al club la Creu de Sant Jordi, il massimo riconoscimento assegnato dal governo catalano.
Alcuni storici e saggisti, tra cui Manuel Vázquez Montalbán , arrivarono ad affermare che, per molti catalani, il FC Barcelona funge in Catalogna da compagine sostitutiva della Catalogna nel panorama calcistico internazionale, nonostante la grande tradizione di sportivi spagnoli di origine non catalana e di stranieri militanti nella squadra. [13] Questi saggisti rilevano che è proprio questo una delle ragioni dell'enorme varietà di discipline sportive in cui il club gareggia, dalla pallacanestro alla pallamano, dall'hockey su pista all'atletica, alla pallavolo, ecc.
Parata dopo la conquista della Champions League 2005-2006
Il FC Barcelona si è più volte pronunciato pubblicamente a favore del riconoscimento internazionale delle selezioni sportive catalane. Negli ultimi anni non solo ha promosso l'organizzazione di partite miste tra selezioni di Catalogna e di paesi di primo livello calcistico (ad esempio il Brasile o l' Argentina ), ma ha anche concesso a queste selezioni l'utilizzo dei suoi stadi per le partite e per gli allenamenti. Il club ha altresì firmato manifesti pubblici in favore di questa causa. Durante la presidenza di Joan Laporta , lo stesso presidente e altri giocatori come Oleguer Presas hanno partecipato ad una campagna pubblicitaria della Plataforma Pro Seleccions Esportives Catalanes che, con lo slogan «una nació, una selecció» («una nazione, una squadra»), occupò gli spazi riservati alla pubblicità in molte città della Catalogna.
Malgrado il suo legame inscindibile con i costumi catalani, il club ha potuto fare affidamento su un cospicuo numero di appassionati provenienti dall'intera Spagna, attratti dai valori sportivi del club. Alcuni storici, tuttavia, hanno sostenuto che, al di là dell'elemento sportivo, molti aficionados del FC Barcelona simpatizzano per questo club perché vi vedono una sorta di alternativa al "centralismo politico" [14] con cui è identificato il Real Madrid, la squadra della capitale , specialmente dagli anni della dittatura franchista. Proprio in quegli anni fu coniata la frase «més que un club» («più di un club»), [15] che sarebbe diventata il motto più conosciuto del FC Barcelona.
D'altra parte, come hanno avuto modo di far notare molti storici, il club, in particolare durante i suoi primi decenni di vita, raccolse i simpatizzanti del repubblicanesimo . Sin dall'inizio del XX secolo una serie di fatti dimostra la complicità dei dirigenti del club con gli ideali repubblicani. A differenza della maggior parte dei club spagnoli dell'epoca, il Barcellona non sollecitò mai il riconoscimento della monarchia spagnola né la concessione del trattamento "Real".
Il momento di maggiore distanza tra il club e la monarchia spagnola risale agli ultimi anni del regno di Alfonso XIII e durante la dittatura di Primo de Rivera . Nello stadio di Les Corts i tifosi del Barcellona avevano espresso critiche alla dittatura ed esibito alcuni striscioni contro il regime. Infine, il 14 giugno 1925 , i 14.000 occupanti dello stadio fischiarono la Marcha Real , interpretata da una banda musicale. Alcuni giorni più tardi il Capitano Generale e Governatore Civile di Barcellona Joaquín Milans del Bosch impose un ordine di chiusura dello stadio della validità di sei mesi e obbligò Hans Gamper a dimettersi dalla carica di presidente del club e a esiliare in Svizzera per una stagione. L'ordine di chiusura dello stadio giustificava la misura affermando che «nella citata società vi sono persone che aderiscono ad idee contrarie al bene della Patria». [16] Si trattò della sanzione più dura subita dal club in tutta la sua storia. Come segnala lo stesso Sobrequés, il punto culminante del compromesso del club con i princìpi repubblicani iniziò nel 1931 , quando fu proclamata la seconda repubblica spagnola , e soprattutto a partire dall'inizio della guerra civile spagnola , quando, nel 1936 , il FC Barcelona si tramutò volontariamente in "Entità al servizio del governo legittimo della Repubblica".
Dopo la restaurazione della democrazia in Spagna ( 1977 ) il club perse progressivamente la sua connotazione politica. Una volta normalizzati i rapporti con la corona spagnola, in svariate circostanze dirigenti e sportivi della compagine blaugrana hanno esibito i propri trofei nel Palacio de la Zarzuela. Il fidanzamento e il successivo matrimonio della Infanta Cristina de Borbón y Grecia con il giocatore di pallamano del FC Barcelona Iñaki Urdangarin rese frequente la presenza dei membri della famiglia reale spagnola nel Palau Blaugrana , incluso il re Juan Carlos I , a cavallo tra gli anni novanta e Duemila . L'ultimo gesto di complicità tra il club e la Casa Reale ebbe luogo il 17 maggio 2006, giorno della finale della UEFA Champions League 2005-2006 , quando i re assistettero a Parigi alla partita tra il Barcellona e l'Arsenal per mostrare sostegno al gruppo azulgrana. Al termine dell'incontro scesero sul terreno di gioco a complimentarsi per la vittoria con i giocatori, insieme al presidente del governo spagnolo José Luis Rodríguez Zapatero , esprimendo vicinanza per la squadra e per il presidente della Generalitat de Catalunya Pasqual Maragall .
Il Palau Blaugrana , sede delle partite ufficiali delle sezioni di pallacanestro, pallamano, hockey su pista e calcio a 5 del FC Barcelona
In ambito religioso, nonostante il fondatore del club, Hans Gamper , e i suoi primi dirigenti fossero protestanti , il sodalizio acquisì dagli anni quaranta , dopo la guerra civile spagnola , un carattere marcatamente cattolico . Furono abituali le offerte del club al monastero di Montserrat e accanto agli spogliatoi del Camp Nou sorse una cappella contenente una riproduzione della Vergine di Montserrat.
Il 7 novembre 1982 papa Giovanni Paolo II , che si era dichiarato più volte ammiratore del Barcellona, ricevette la tessera sociale numero 108.000 del club, in occasione di una messa celebrata al Camp Nou cui assistettero moltissime persone [17] e in omaggio a questa simpatia la società lo designò, nel 1982, socio onorario del club, [18] durante la visita del Pontefice nella città catalana.
Dall'inizio degli anni ottanta il club si è segnalato per i gesti di solidarietà. In quel periodo organizzò una partita amichevole a beneficio dell' UNICEF , partita in cui il Barça affrontò la squadra Human Stars, una selezione dei migliori calciatori del mondo dell'epoca. A metà degli anni novanta l'esperienza fu ripetuta e il club iniziò ad impegnarsi seriamente nella lotta contro la droga , organizzando diverse partite a scopo benefico in collaborazione con la Fundación de Ayuda contra la Droga. I proventi dell'incontro furono destinati al "Proyecto Hombre".
Con l'arrivo del presidente Joan Laporta la dirigenza ha manifestato più volte l'intenzione di incrementare i fondi destinati alle cause sociali, esprimendo il desiderio che il club fosse conosciuto a livello mondiale per la sua inclinazione solidaristica. [19] Con questo scopo alla fine del 2005 il FC Barcelona organizzò un'amichevole al Camp Nou tra una selezione di giocatori israeliani e palestinesi, uniti per la prima volta in una medesima squadra. Nello stesso periodo si sono moltiplicati gli accordi firmati con le ONG per l'aiuto economico ai paesi del terzo mondo.
Dal 2006 il club devolve ogni anno lo 0,7% del ricavato annuale societario all' UNICEF . [20] Inoltre il Barcellona, nel periodo 2006-2011, ha collocato il logo dell'UNICEF al centro delle proprie maglie, contravvenendo alla storica regola del club secondo cui ogni tipo di pubblicità sulle divise era proibita. Dal 2011 il logo dell'UNICEF è passato sulla parte posteriore delle maglie, mentre sulla parte anteriore compare il marchio della Qatar Foundation. Dal 2010, in occasione dell'arrivo di David Villa , il Barcellona ha deciso di inserire nel contratto dei suoi giocatori una clausula anti-razzismo secondo la quale i giocatori verranno severamente puniti qualora metteranno in atto una qualsiasi forma di discriminazione. [21]
[ modifica ] La cantera
Il fuoriclasse argentino Lionel Messi , arrivato nel settore giovanile del club all'età di 13 anni
La cantera ha un'importanza fondamentale perché fin dall'infanzia viene insegnato ai giovani allievi il Tiki-taka , uno stile di calcio basato su un estenuante possesso palla, principalmente orizzontale, finalizzato a far correre a vuoto l'avversario,stancarlo e quindi avere statisticamente più possibilità che quest'ultimo si distragga e lasci spazi liberi tra le linee. Solo a quel punto la squadra che attua il tiki-taka decide di verticalizzare. Questa tipologia di gioco è la stessa che attua la prima squadra, quindi l'inserimento dei canterani in quest'ultima risulta più naturale; infatti la "cantera" ha prodotto giocatori che tuttora sono pilastri fondamentali della squadra blaugrana, come il difensore e capitano Carles Puyol che è considerato uno dei difensori migliori al mondo, il centrocampista Xavi , (terzo sul podio del Pallone d'oro 2009 , 2010 e 2011 ), l'attaccante argentino Lionel Messi , vincitore del Pallone d'oro 2009 , 2010 e 2011, il centrocampista Andres Iniesta , secondo classificato al Pallone d'oro 2010 e match-winner nella finale dei Mondiali di Sudafrica 2010 , dove la Spagna si è imposta sull' Olanda proprio grazie ad un suo gol. Oltre a questi, sono cresciuti a La Masia altri giocatori della formazione blaugrana,(oltre che della Nazionale spagnola maggiore e quella giovanile): il portiere Víctor Valdés ; i difensori Gerard Piqué , Andreu Fontàs , Martin Montoya , Jordi Alba  ; i centrocampisti Sergio Busquets , Thiago Alcántara e Cesc Fàbregas ; gli attaccanti Pedro , Bojan (attualmente in prestito alla Roma ), Isaac Cuenca e Cristian Tello . [22] Sono cresciuti nel vivaio di casa anche l'ex-allenatore della prima squadra del Barcellona, Pep Guardiola e l'attuale allenatore Tito Vilanova .
[ modifica ] Rivalità
I tifosi del Barcellona sono gemellati con quelli del Tenerife , l'amicizia fra i due club è nata all'inizio degli anni novanta quando il Tenerife battendo all'ultima giornata il Real Madrid nel 1991-1992 e nel 1992-1993 regalò due titoli agli azulgrana. Le rivalità più grandi storicamente sono con il Real Madrid e l' Espanyol , anche se vive pure un'accesa rivalità con Valencia e Atlético Madrid .
Per approfondire, vedi la voce El Clásico .
Una fase del Clásico della stagione 2008-2009
